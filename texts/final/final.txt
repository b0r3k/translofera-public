Ĉu esti aŭ ne esti: jen demando

Kiu plej gravas: ĉu pli noble estas

Suferi en l' anim' la kuglojn, sagojn

De l' violenta sorto, aŭ preninte

armilojn kontraŭ maro da mizero,

Rezisti por ĝin fini? Morti, dormi:

Jen ĉio; kredi, ke per dorm' ni finas

La kor-doloron kaj la mil afliktojn,

Heredon de la karn'; jen sort-plenum'

Eĉ pie dezirinda. Morti, dormi;

Dormi: sed eble sonĝi: aĥ, jen baro:

Ĉar kiaj sonĝoj ĝenos morto-dormon

Post liberiĝ' el ĉi tumulta korpo --

Tio dubigas nin. Jen penso, kiu

Igas nin vivi longe sub aflikto.

Kiu elportus mokojn kaj vipadon

De l' Tempo, la maljuston de tirano,

Ofendojn de l' fieraj, dolor-spasmojn

De amo forpuŝita, atendadon

Por juĝ-decid', insultan arogemon

De funkciuloj, kaj la malestimon

De senindul' por virto pacienca,

Se mem de l' viv' li povus sin kvitigi

Per ponard-frapo; kiu elportus ŝarĝon

De teda vivo, ŝvite kaj ĝemante,

Sen ke la tim' pri io post la mort',

Mistera land', el kies lim' revenas

Neniu vojaĝant', al ni konfuzas

La volon, kaj emigas nin prefere

Elporti la afliktojn suferatajn,

Ol fuĝi al aliaj nespertitaj?

Tiel nin malbravigas funda penso,

Kaj tiel la melankoli' paligas

Malsane la naturan vang-koloron

De l' decidem', kaj pro ĉi konsidero,

Altcelaj entreprenoj devojiĝas

Kaj perdas la agemon...
