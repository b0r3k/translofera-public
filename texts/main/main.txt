TEXT 1

Ĝi estis ordinara polica kazo: je la kvara matene surveturis aŭto en Žitná
strato ebrian maljunulinon kaj kun maksimuma rapido forveturis. Kaj
nun la juna polica praktikanto doktoro Mejzlík estis esploronta, kiu aŭto
ĝi estis. Tia juna praktikanto tion prenas serioze. "Hm," diris doktoro
Mejzlík al policisto numero 141, "vi do vidis el distanco de tricent paŝoj
rapide veturantan aŭton kaj sur la tero homan korpon. Kion vi faris
unue?"
"Unue mi kuris al la vunditino," raportis la policisto, "por doni al ŝi la
unuan helpon." "Unue vi estus identigonta la veturilon," murmuris
doktoro Mejzlík, "kaj nur poste zorgi pri la maljunulinaĉo. Sed eble," li
aldiris, gratante sin per krajono en la hararo, "ke ankaŭ mi farus same.
Do numeron de la veturilo vi ne vidis; kaj kio alie koncernas tiun
veturilon -?" "Mi opinias," diris hezite la policisto numero 141, "ke ĝi
estis malhela. Eble ĝi estis blua aŭ ruĝa. Tio ne estis bone videbla pro la
fumo el gastubo." "Ah, Jesuo Kristo," lamentis doktoro Mejzlík, "kiel mi
konstatu, kiu veturilo ĝi estis? Ĉu kuri al ĉiuj ŝoforoj kaj demandi ilin:
Mi petas ĝentile, ĉu vi ne surveturis oldan maljunulinaĉon? Nu, homo,
kion mi faru kun tio?"
La policisto ŝultrolevis en subalterna senkonsilo. "Mi petas," li diris, "al
mi anonciĝis iu atestanto, sed ankaŭ li scias nenion. Mi petas, li atendas
apude." "Do alkonduku lin," diris doktoro Mejzlik tedite kaj vane
klopodante ellegi ion el la magra protokolo. "Mi petas nomon kaj
domicilon," li diris mekanike; la atestanton li eĉ ne rigardis.
"Králík Jan, studento de inĝenierfako pri maŝinoj," eldiris firme la
atestanto. "Do sinjoro, vi ĉeestis, kiam hodiaŭ matene je la kvara
surveturis nekonata aŭto Božena-n Macháčková."
"Jes, kaj mi devas diri, ke la ŝoforo estas kulpa. Mi petas, sinjoro
komisaro, la strato estis tute vaka; se la ŝoforo malakcelus sur
vojkruciĝo - "
"Kiel proksime vi staris?" interrompis lin doktoro Mejzlík. "Ĉirkaŭ dek
paŝojn. Mi akompanis mian amikon el - el kafejo, kaj kiam ni estis en
strato Žitná -"
"Kiu estas via amiko?" interrompis lin denove doktoro Mejzlík. "Tiun mi
ne havas ĉi tie." "Jaroslav Nerad, poeto," diris la atestanto kun ioma fiero.
"Sed tiu versimile dirus nenion al vi."
"Kial ne?" murmuris doktoro Mejzlík, kaptante ĉian spureron. "Ĉar li...
estas tia poeto. Kiam okazis la mafeliĉo, li ekploris kaj kuris hejmen kiel
eta infano. Kiam do ni estis en strato Žitná, veturegis de malantaŭe aŭto
per freneza rapido - "
"Kiun numeron ĝi havis?" "Tion mi ne scias, mi petas. Tion mi tute ne
rimarkis. Mi rimarkis nur la frenezan veturon kaj ĵus mi diris al mi, ke - "
"Kaj kia veturilo ĝi estis?" interrompis lin doktoro Mejzlík. "Kvartakta
eksplodmotoro," diris eksperte la atestanto. "En aŭtomarkoj kompreneble
mi ne estas sperta."
"Kaj kiun koloron ĝi havis? Kiu sidis en ĝi? Ĉu ĝi estis kabrioleto aŭ
limuzino?" "Tion mi ne scias, diris la atestanto embarasite. "Mi opinias,
ke ĝi estis ia nigra veturilo; sed pli detale mi tion ne rimarkis, ĉar kiam
okazis la malfeliĉo, mi diris al Nerad: Vidu, tiuj latronoj surveturas
homon kaj eĉ ne haltas!"
"Hm," opiniis doktoro Mejzlik malkontente, "tio ja estas tute konvena kaj
ĝusta morala reago, sed mi ŝatus pli, se vi rimarkus numeron de la
veturilo. Estas mirige, sinjoro, kiel la homoj ne scias observi. Vi scias ja,
ke la ŝoforo kulpas, vi juĝas kompreneble ĝuste, ke tiuj homoj estas
latronoj, sed la numeron vi ne rigardas. Juĝi scias ĉiu: sed funde,
objektive rimarki la aferojn - Mi dankas al vi, sinjoro Králík; mi ne
detenos vin."
Post unu horo sonorigis la policisto numero 141 ĉe la loĝejmastrino
de poeto Jaroslav Nerad. Jes, sinjoro, la poeto estas hejme, sed
dormas. La poeto okulegis el la pordo per etaj miregantaj okuletoj je
la policisto; iel li ne povis rememori, kion fakte li faris. Fine tamen li
ekkomprenis, kial li iru en policejon.
"Ĉu ĝi devas esti?" li demandis malkonfide. "Nome jam nenion plu
mi memoras; mi estis nokte iom -" "Drinkinta," diris la policisto
kompreneme. "Sinjoro, mi ekkonis multajn poetojn. Do, sinjoro,
vestiĝu; ĉu mi atendu vin?"
Poste la poeto kaj la policisto komencis paroli pri noktaj lokaloj, pri
la vivo entute, pri strangaj fenomenoj sur la ĉielo kaj multaj aliaj
temoj; nur la politiko estis al ambaŭ fremda. Tiel en amika kaj
instrua interparolo venis la poeto al la policejo.
"Vi estas sinjoro Nerad Jaroslav, poeto," diris al li doktoro Mejzlík.
"Sinjoro atestanto, vi ĉeestis, kiam la nekonata aŭto surveturis tiun
Božena Macháčková." "Jes," elspiris la poeto.
"Ĉu vi povus diri al mi, kia aŭto ĝi estis? Ĉu kabrioleto aŭ limuzino,
de kia koloro, kiu sidis en ĝi, kiun numeron ĝi havis?" La poeto
intense pripensis. "Tion mi ne scias," li diris, "tion mi ne rimarkis."
"Ĉu vi rememoras iun detalon?" insistis Mejzlík. "Eĉ ne ete," diris la
poeto sincere."Sciu, entute neniam mi atentas la detalojn."
"Mi petas vin," komencis doktoro Mejzlík ironie, "kion do entute vi
rimarkis?" "La tutan etoson," diris la poeto neprecize. "Sciu, la
forlasitan straton... tian longan... dum krepusko... kaj kiel tiu ino
restis tie kuŝanta -" Subite li eksaltis. "Ja ion mi pri ĝi skribis,
veninte hejmen!" Li palpis en ĉiuj poŝoj kaj eltiris aron de kovertoj,
fakturoj kaj de aliaj tiaj paperaĉoj. "Ne, ĉi tio ĝi ne estas," li
grumblis, "ĉi tio ankaŭ ne - Ni atendu, eble tio ĝi estas," li opiniis
absorbite observante dorsflankon de iu koverto.
"Montru tion al mi," diris doktoro Mejzlík indulgeme. "Ĝi estas
nenio," defendis sin la poeto. "Sed se vi volas, mi tralegos tion al vi."
Post kio entuziasme okulegante kaj kanteme plilongigante longajn
silabojn, li recitis:
"Marŝ' de l' sombraj domoj un' du haltu ek
ruĝ' matena mandolinas
kial vi knabin' vangruĝas
aŭtos ni sage per 120 ĈP al mondfino
aŭ al Singapuro eble
haltu, haltu, aŭto flugas
nia granda amo polve kuŝas
knabin' rompita flor'
cigna kolo, brust' tamburo kaj cimbaloj
kial tiom mi ploras
Jen ĉio," deklaris Jaroslav Nerad. "Mi petas vin," diris doktoro
Mejzlík, "kion ĝi signifas?" "Nu ja... tio estas la malfeliĉo kun la aŭto,
ekmiris la poeto. "Ĉu ĝi ne estas komprenebla?"
"Mi pensas, ke ne," opiniis doktoro Mejzlík kritike. "Iel mi ne povas
ekkoni el tio, ke la 15-an de julio je la kvara matene en Žitná strato
surveturis aŭto numero tiu kaj tiu sesdekkvinjaran ebrian almozulinon
Božena Macháčková; la vunditino estis fortransportita en la ĝeneralan
hospitalon, kie ŝi agonias. Ĉi tiujn faktojn via poemo, sinjoro, laŭ tio,
kiom mi rimarkis, ne mencias. Tiel."
"Tio estas nur la kruda realo, sinjoro," diris la poeto frotante sian
nazon. "Sed poemo estas interna fakto. Poemo, tio estas liberaj
superrealaj imagoj, kiujn la faktoj elvokas en subkonscio de poeto, ĉu?
La vid- kaj aŭdo-asociadoj... Kaj al tiuj devas leganto submetiĝi,"
deklaris Jaroslav Nerad mentore. "Poste oni tion komprenas."
"Mi petas vin," impetis doktoro Mejzlík. "Aŭ atendu, pruntedonu al
mi tiun vian opuson. Dankon. Do jen ni havas, hm:
Marŝ' de l' sombraj domoj, unu, du, haltu, ek. Mi petas do, klarigu al

mi -" "Ja ĝi estas Žitná strato," diris la poeto trankvile. "Tiaj du domo-
vicoj, jes?"

"Kaj kial ĝi ne estas eventuale Nacia avenuo?" demandis doktoro
Mejzlík skeptike. "Ĉar tiu ne estas tiel rekta," sonis konvinka respondo.
"Do plue. Ruĝ' matena mandolinas - Nu, povas esti. Kial vi knabin'
vangruĝas - Mi petas vin, de kie aperas la knabino?" "Matenruĝo,"
diris la poeto lakone.
"Ha, pardonu. Aŭtos ni sage per 120 ĈP al mondfino. Nu?" "Versimile
alveturis la aŭto," eksplikis la poeto.
"Kaj ĉu ĝi havis 120 ĈP?" "Tion mi ne scias; tio signifas, ke ĝi veturis
rapide. Kvazaŭ ĝi volus flugi ĝis fino de la mondo."
"Aĥ, tiel; Aŭ al Singapuro - Miadio, mi petas vin, kial ĝuste al
Singapuro?" La poeto ŝultrolevis. "Jam mi ne scias. Eble tial, ĉar tie
estas malajoj."
"Kaj kian rilaton havas la aŭto al malajoj? He?" La poeto deprimite
tremetis. "Eble la veturilo estis bruna, ĉu vi ne opinias?" li diris
meditante. "Io bruna tie certe estis. Kial alie estus tie Singapuro?"
"Do vidu," diris doktoro Mejzlik, "tiu veturilo estis ruĝa, blua kaj
bruna. Kion mi elektu el tio?" "Elektu la brunan," konsilis la poeto. "ĝi
estas agrabla koloro."
"Nia granda amo polve kuŝas, knabin' rompita flor"' legis doktoro
Mejzlík. "Tiu rompita flor', tio estas la ebria almozulino?" "Mi ne
skribos ja pri ebria almozulino," diris la poet tuŝite. "Simple ŝi estis
virino, ĉu vi komprenas?"
"Ha. Kaj kio estas ĉi tio: Cigna kolo, brust' tambur kaj cimbaloj. Tio
estas libera asociado?" "Montru," diris la poeto embarasite kaj kliniĝis
super la papero. "Cigna kolo, brust' tamburo kaj cimbaloj - kio ĝi
povas esti?" "Ĝuste je tio mi demandas," murmuris doktoro Mejzlík
iom ofende.
"Atendu," meditis la poeto; "io tie devis esti, kio rememorigis min -
Aŭdu, ĉu iam ne impresas vin duo kiel cigna kolo? Rigardu," kaj
skribis krajone 2. "Ha," diris doktoro Mejzlík atente. "Kaj kio la
brust'?". "Tio ja estas 3, du arketoj, ĉu?" miris la poeto. "Ankoraŭ vi
havas tie tamburon kaj cimbalojn," impetis la policoficisto streĉe.
"Tamburo kaj cimbaloj," meditis poeto Nerad, "tamburo kaj
cimbaloj... tio povus esti eble la kvino, ĉu? Rigardu," li diris kaj
skribis numeron 5. "Tiu ventreto estas kiel tamburo kaj supre
cimbaloj -“
"Atendu," diris doktoro Mejzlík kaj skribis sur papereto 235. "Ĉu vi
estas certa pri tio, ke la aŭto havis numeron 235?" "Nepre neniun
numeron mi rimarkis," deklaris Jaroslav Nerad decide. "Sed io tia
devis tie esti - de kie ĝi povus aperi?" li miris, cerbumante super la
poemeto. "Sed sciu, ĉi-loko estas la plej bona el la tuta poemo."
Post du tagoj vizitis doktoro Mejzlík la poeton; la poeto ĉi-foje ne
dormis; sed havis tie iun knabinon kaj vane serĉis vakan seĝon, por
ĝin prezenti al la polic-oficisto.
"Tuj mi kuras plu," diris doktoro Mejzlík. "Nur mi venas diri al vi, ke
vere ĝi estis veturilo numero 235." "Kiu veturilo?" miregis la poeto.
"Cigna kolo, brust' tamburo kaj cimbaloj," elŝutis per unu spiro
doktoro Mejzlík. "Kaj Singapuro ankaŭ."
"Ha, jam mi scias," diris la poeto. "Vi vidas do, jen la interna fakto. Ĉu
vi volas, ke mi tralegu al vi kelkajn plurajn poemojn? Nun vi
komprenos ilin."
"Nur alifoje," rapidis diri la polic-oficisto. "Kiam denove mi havos iun
kazon."

TEXT 2
Ĉiu eksperto pri cirkonstancoj rekonos, ke ĉi tiu historieto povis
okazi nek ĉe ni, nek en Francio, nek en Germanio, ĉar en tiuj landoj,
kiel konate, juĝistoj estas devigataj juĝi kaj puni pekulojn laŭ
malviva litero kaj ne laŭ sia prudenta racio kaj konscienco. Ĉar en ĉi
tiu historieto aperas juĝisto verdiktanta sen atento al paragrafoj, sed
laŭ la sana homa racio, rezultas el tio, ke la sekvanta epizodo povis
okazi nenie aliloke, nur en Anglio; kaj nome ĝi okazis en Londono,
pli precize indikite en Kensingtono; sed atendu, ĝi estis en
Bromptono aŭ Bayswater, mallonge ie tie. La juĝisto estis Master
Justice Kelley, kaj tiu virino nomiĝis tute simple Myers. Mistress
Edita Myers.
Do sciu, ke ĉi tiu tute estiminda damo vekis atenton de la polica
komisaro Mac Leary. "Mia kara," diris sinjoro Mac Leary iuvespere
al sia edzino, "en mia menso daŭre restas tiu Mrs. Myers. Mi ŝatus
scii, el kio tiu ino vivtenas sin. Konsideru, ke nun, en februaro, ŝi
sendas servistinon por asparago. Plue mi konstatis, ke ŝi akceptas
ĉiutage dek du ĝis dudek vizitojn, de spicistino ĝis dukino. Mi scias,
karulino, vi diros, ke versimile ŝi estas kartdivenistino. Bone, sed tio
povas esti nur mantelo por io alia, ni diru por prostituado aŭ
spionado. Rigardu, mi ŝatus vidi en tion."
"Bone, Bob," diris la eminenta sinjorino Mac Leary, "lasu tion al mi."
Tiel do okazis, ke unu tagon poste sinjorino Mac Leary, kompreneble
sen fianĉringo, sed des pli junece vestita kaj frizita kiel knabino
havanta jam tempon ĉesigi stultaĵojn, kun timigita vizaĝeto sonorigis
ĉe pordo de sinjorino Myers en Bayswater aŭ Marylebon. Ŝi devis
iom atendi, antaŭ ol ŝin sinjorino Myers akceptis.
"Sidiĝu, kara infano," diris la maljuna damo, post kiam ŝi tre funde
pririgardis la timidan vizitantinon. "Kion vi volus de mi?"
"Mi," balbutis sinjorino Mac Leary, "mi. . mi ŝatus. . . mi havas
morgaŭ la dudekan naskiĝtagon. Treege mi ŝatus scii mian
estontecon."
"Sed, fraŭlino...hm, kiel, mi petas?" diris sinjorino Myers, kaj
ekprenis amaseton da kartoj, kiujn ŝi komencis energie miksi.
"Jones," elspiris sinjorino Mac Leary.
"Kara fraŭlino Jones," daŭrigis sinjorino Myers, "tio estas eraro; mi
ne okupas min pri la kartdivenado, sole memkomprene iam kaj tiam,
pro amikeco, kiel ĉiu maljuna virino.
Deprenu kartojn per la maldekstra mano kaj faru kvin amasetojn.
Tiel. Iam por amuziĝi mi kartdivenas, sed alie - „Ha," ŝi diris,
turnante la unuan amaseton. "Karoo. Tio signifas monon. Kaj kera
fanto. Tio estas bela karto."
"Aĥ," diris sinjorino Mac Leary. "Kaj kio plue?"
"Karoa fanto," diris sinjorino Myers, malkovrante la duan amaseton.
"Verda deko, tio estas vojaĝoj. Sed jen," ŝi ekvokis", mi vidas trefojn.
Trefoj ĉiam estas malplezuro, sed kera damo estas je fino."
"Kion ĝi signifas?" demandis sinjorino Mac Leary, okulegante kiel
eble plej bone ŝi kapablis.
"Denove karooj," meditis sinjorino Myers super la tria amaseto.
"Kara infano, vin atendas multe da mono; sed ankoraŭ mi ne scias,
ĉu faros pli longan vojaĝon vi aŭ iu al vi proksima."
"Mi estas veturonta al Soulhampton al la onklino," diris sinjorino
Mac Leary.
"Tio estos pli granda vojaĝo," diris sinjorino Myers, turnante la
kvaran amaseton. "Iu malhepos vin, iu nejuna sinjoro -"
"Versimile la paĉjo," ekvokis sinjorino Mas Leary.“
"Jen do ni havas," diris sinjorino Myers solene super la kvina
amaseto. "Kara fraŭlino Jones, ĉi tio estis la plej bela karto, kiun mi
vidis iam. En unu jaro vi havos edziĝfeston; edziĝos al vi tre, tre riĉa
juna viro, eble milionulo aŭ komercisto, ĉar li multe vojaĝas; sed
antaŭ ol vi geedziĝos, vi devos venki grandajn obstaklojn, iu nejuna sinjoro kontraŭstaros vin, sed vi devas persisti. Kiam vi
edziniĝos, vi transloĝiĝos malproksimen de ĉi tie, plej probable eĉ
transmaren. Mi ricevos unu gineon por kristanaj misioj inter povraj
negroj."
"Mi estas al vi tiom dankema," diris sinjorino Mac Leary elprenante el
mansaketo gineon kaj unu ŝilingon, "tiom ege dankema! Mi petas vin,
sinjorino Myers, kiom ĝi kostus sen la malplezuroj?"
"La kartoj ne estas korupteblaj," diris la maljuna damo digne. "Kio estas
via paĉjo?"
"Ĉe polico," mensogis senkulpe mienanta la juna sinjorino. "Sciu, en
sekreta fako."
"Ha," diris la maljuna sinjorino, kaj eltiris el la amaseto tri kartojn. "Tio
estas tre malbela, tre malbela. Diru al li, kara infano, ke lin minacas
granda danĝero. Li devus veni al mi, por sciiĝi pli multe. Al mi venadas
multaj el Scotland Yard, por ke mi aŭguru al ili el la kartoj; kaj ili diras
al mi ĉion, kio ŝarĝas ilian koron. Venigu lin do al mi. Vi diras, ke li
estas en politika fako? Mr. Jones? Komuniku al li, ke mi atendos lin.
Adiaŭ, kara fraŭlino Jones. Plua!"
"Tio ne plaĉas al mi," diris sinjoro Mac Leary, gratante enpense la
nukon, "tio ne plaĉas al mi, Katarinja. Tiu ino tro interesiĝis pri via
mortinta paĉjo. Krome ŝia nomo ne estas Myers, sed Meierhofer kaj ŝi
estas el Lubeko. Damna germanino," murmuris sinjoro Mac Leary, "kiel
nur ni superruzos ŝin? Mi vetas kvin kontraŭ unu, ke ŝi logas el homoj
aferojn, kiuj neniom rilatas ŝin. Sciu do, mi raportos tion supre."
Sinjoro Mac Leary vere diris tion supre; mire, supre oni ne subtaksis la
aferon, kaj tiel okazis, ke la respektinda sinjorino Myers estis invitita al
sinjoro juĝisto Kelley.
"Do, sinjorino Myers," diris al ŝi sinjoro juĝisto, "kio ja, miadio, estas
kun via kartaŭgurado?"
"Aj, aj, sinjoro," diris la maljuna damo, "oni devas ja per io vivteni sin.
En mia aĝo mi ne iros danci en varieteo."
"Hm," diris sinjoro Kelley. "Sed jen akuzo je vi, ke vi mise
kartaŭguras. Kara sinjorino Myers, tio estas, kvazaŭ vi vendadus
anstataŭ ĉokolado argiltabuletojn. Por unu gineo oni rajtas havi
ĝustan aŭguraĵon. Mi petas vin, kiel vi povas aŭguri, ne sciante
tion?"
"Iuj homoj ne plendas," defendis sin la maljuna damo. "Rigardu, mi
profetas al ili aferojn, kiuj plaĉas al ili. Tiu ĝojo, sinjoro, valoras
kelkajn ŝilingojn. Kaj iam oni vere bontrafas. ,Sinjorino Myers,' diris
al mi antaŭ nelonge iu sinjorino, ,ankoraŭ neniu tiel bone kartdivenis
kaj konsilis al mi kiel vi.' Ŝi loĝas en St. John's Wood kaj divorcas."
"Atendu," interrompis ŝin sinjoro juĝisto. "Jen ni havas unu
atestantinon kontraŭ vi. Sinjorino Mac Leary, diru al ni, kiel ĝi estis."
"Sinjorino Myers kartaŭguris al mi," ekparolis vigle sinjorino Mac
Leary, "ke dum unu jaro mi havos edziĝfeston; ke prenos min edzine
tre riĉa juna viro kaj ke kun li mi transloĝiĝos transmaren-"
"Kial ĝuste trans maron?" demandis sinjoro juĝisto.
"Ĉar en la dua amaseto estis verda deko; laŭdire ĝi signifas vojaĝon,"
diris sinjorino Myers.
"Absurdaĵo," murmuris sinjoro juĝisto. "Verda deko signifas esperon.
Vojaĝoj estas verda fanto; se estas kun ĝi karoa sepo, ĝi signifas
grandajn vojaĝojn, promesantajn profiton. Sinjorino Myers, min vi
ne trompos. Vi aŭguris do al la atestantino, ke ŝi edziniĝos dum unu
jaro al riĉa junulo; sed sinjorino Mac Leary estas jam tri jarojn
edziniĝinta al eminenta polica komisaro Mac Leary. Sinjorino Myers,
kiel vi klarigos ĉi tiun absurdaĵon?"
"Pa, miadieto," diris la maljuna damo kviete, "tio okazas. Ĉi tiu
homineto venis al mi facilanime paradvestita, sed ŝi havis la
maldekstran ganton ŝiretitan; ŝi ne havas do superfluan monon, sed
volas pavi. Ŝi diris ke ŝi havas dudek jarojn, sed dume ŝi estas dudek
kvin jara -" "Dudek kvar," hastdiris sinjorino Mac Leary.
"Egale; do ŝi ŝatus edziniĝi - nome ŝi prezentis sin kiel fraŭlino. Tial
mi aŭguris laŭ karto edziniĝon kaj riĉan fianĉon; tion mi opiniis plej
konforma."
"Kaj la malplezuroj, la nejuna sinjoro kaj la transmara vojaĝo?"
demandis sinjorino Mac Leary.
"Por ke da tio estu pli multe," diris simple sinjorino Myers. "Por unu
gineo oni devas babili grandan kvanton."
"Do tio sufiĉas," diris sinjoro juĝisto. "Sinjorino Myers, nenio
helpas, tiel kartaŭguri estas trompo. Kartojn oni devas kompreni.
Estas ja diversaj teorioj, sed neniam, memoru tion, neniam signifas
la verda deko vojaĝon. Vi pagos punpage kvindek pundojn, kiel tiuj,
kiuj falsas nutraĵojn aŭ vendas senvalorajn varojn. Vi estas en
suspekto, sinjorino Myers, ke krome vi okupas vin per spionado; sed
mi opinias, ke tion vi ne konfesos."
"Kiel Dio estas super mi," ekvokis sinjorino Myers, sed sinjoro
Kelley ŝin interrompis: "Nu, nu, ni lasu tion; sed ĉar vi estas
fremdulino sen regula profesio, politikaj oficoj uzos sian rajton kaj
ellandigos vin. Adiaŭ, sinjorino Myers, mi dankas vin, sinjorino Mac
Leary. Sed mi diras al vi, tiel false kartaŭguri estas cinika kaj
senkonscia agado. Memoru tion, sinjorino Myers."
"Kion mi faru," ekĝemis la maljuna damo. "Ĝuste, kiam la metio
komencis prosperi-"
Proksimume post unu jaro renkontis juĝisto Kelley komisaron Mac
Leary. "Bela vetero," diris sinjoro juĝisto afable. "Parenteze, kion
faras sinjorino Mac Leary?" Sinjoro Mac Leary ekmienis tre acide.
"Nome. . . sciu, sinjoro Kelley," li diris kun ioma embaraso, "ŝi,
sinjorino Mac Leary. . . nome ni divorcis."
"Ha," ekmiris sinjoro juĝisto, "tia bela juna sinjorino!"
"Jen ĝuste tio," murmuris sinjoro Mac Leary, "sed subite enamiĝis al
ŝi iu juna nenifarulo, iu milionulo aŭ komercisto el Melburno. . . mi
kontraŭis, sed. . ." Sinjoro Mac Leary senespere mansvingis. "Antaŭ
semajno ili kune forveturis en Aŭstralion."
